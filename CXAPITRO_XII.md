# ALICIO ATESTANTO

"Jen mi" ekkriis Alicio. Pro la eksciteco sin trovi alvokata, sxi
tute forgesis ke dum la lastaj minutoj sxi tre multe kreskis; kaj
tiel subite sxi eksaltis supren, ke sxi renversis per la jupo la
jxurintarujon, kaj faligis cxiujn jxurintojn sur la kapojn de la sube
starantoj.

Jen ili kusxis sur la planko kaj senhelpe baraktadis, rememorigante
al sxi kio okazis en la hejmo antaux unu semajno, kiam sxi akcidente
renversis el globo aron da rugxaj fisxoj.

"Ho, pardonu, mi petegas," sxi ekkriis tre cxagrenite, kaj komencis
kiel eble plej rapide relevi ilin. La jxus aludita akcidento ja
venigis en sxian kapon la ideon ke, se sxi ne sukcesos tuj kolekti kaj
residigi ilin, ili nepre mortos.

"La proceson oni ne povas dauxrigi," diris la Regxo per tre serioza
vocxo, "gxis cxiuj jxurintoj residigxos--_cxiuj_." Ripetante la
lastan vorton, li fikse rigardis Alicion.

Alicio do rerigardis al la jxurintarujo, kaj vidis, ke pro sia
eksciteco sxi remetis la Lacerton kun la kapo malsupren. Pro tio la
kompatinda besteto melankolie svingadis la voston, sed tute ne povis
rektigi sin. Elpreninte gxin, sxi restarigis gxin konvene. Tamen
_private_ sxi opiniis ke Sro. "Bil" havus egale saman valoron en la
proceso, cxu li sidus renversite aux kapsupre.

Kiam la jxurintoj iom retrankviligxis post la renversigxo, kaj oni
trovis kaj redonis al ili la ardezojn kaj grifelojn, ili tuj komencis
elskribi plenan historion de la akcidento, escepte nur la Lacerton,
kiu pro la terura sxoko sidis kun la busxo malfermita kaj rigardis la
plafonon.

--"Kion vi scias pri cxi tiu afero?" la Regxo demandis al Alicio.

"Nenion," sxi respondis.

"Nenion ajn?" persistis la Regxo.

"Nenion ajn."

"Tio estas tre grava," diris la Regxo turnante sin al la jxurintoj.

Tiuj jxus komencis skribi tion sur la ardezoj. Sed la Blanka Kuniklo
tre sulkigis la brovojn, kaj faris al la Regxo malaproban geston,
dirante per tre respekta vocxo: "Kompreneble via Regxa Mosxto intencis
diri _mal_grava?"

"Malgrava, kompreneble," la Regxo diris lauxte. Tamen, mallauxtvocxe
li dauxre diradis al si: "grava, malgrava, malgrava, grava" kvazaux li
eksperimentas kiu vorto havas la pli bonan sonon.

Kelkaj jxurintoj skribis "grava," aliaj skribis "malgrava." Alicio
povis mem vidi tion, cxar sxi staris suficxe proksime por rigardi sur
la ardezojn. "Tamen tio ne esta grava," sxi pensis.

En tiu momento la Regxo subite ordonis "Silenton!"--Li ja en la
lastaj minutoj diligente skribis en sia notlibro--kaj nun li legis el
tiu libro: "'Regulo Kvardekdua' '_Neniu persono, kies alteco superas
unu kilometron, rajtas resti en la jugxejo._'"

"_Mi_ ne havas tian altecon," protestis Alicio.

"Vi havas," diris la Regxo.

"Preskaux _du_ kilometrojn," aldonis la Damo.

"Nu, cxiuokaze mi ne volas iri," diris Alicio. "Plue, tio ne estas
vera regulo; vi ja jxus nun elpensis gxin."

"Kiel vi kuragxas tion diri?" diris la Regxo. "Ne estas en la libro
ecx unu regulo pli malnova!"

"En tiu okazo, gxi devis esti la unua," kritikis Alicio.

La Regxo paligxis kaj tuj fermis la notlibron. "Konsideru la
verdikton," li diris al la jxurintoj per mallauxta trema vocxo.

La Blanka Kuniklo eksaltis ekscitite.

"Se placxas al via Regxa Mosxto," diris li, "ni ankoraux havas pli da
evidenco por auxskulti. Oni jxus trovis tiun cxi paperon."

"Kion gxi enhavas?" demandis la Damo.

"Ne ankoraux mi malfermis gxin," diris la Kuniklo; "sed gxi sxajnas
esti letero skribita de la jugxato al--al iu."

"Nepre al _iu_" diris la Regxo "escepte se gxi estas skribita al
Neniu, kaj ordinare oni ne skribas al _li_."

"Al kiu gxi estas adresita?" demandis unu jxurinto.

"Gxi tute ne estas adresita," diris la Blanka Kuniklo. "Fakte, nenio
estas skribita sur la eksterajxo."

Dirante tion li malfaldis la paperon, kaj aldonis:--

"Post cxio dirita, gxi ne estas letero; gxi estas versajxoj."

"Cxu ili estas skribitaj per la manskribo de la jugxato?" demandis
alia jxurinto.

"Ne," respondis la Blanka Kuniklo, "kaj jen la plej nekomprenebla
afero."

Cxe tio la mienoj de la tuta jxurintaro proklamis plenan konfuzigxon.

"Do, li nepre imitis _ies_ manskribon," diris la Regxo. (La mienoj de
la jxurintoj reheligxis.)

"Se placxas al via Regxa Mosxto," diris la jugxato mem, "mi ne skribis
gxin, kaj neniu povas pruvi ke mi skribis gxin. Gxi ja ne estas
subskribita cxe la fino."

"Se vi ne subskribis," diris la Regxo, "tio nur pligravigas la
ofendon. Vi nepre _intencis_ ian friponajxon, cxar alie vi certe estus
subskribinta la paperon kiel honestulo."

Sekvis universala aklamado. Oni ja sentis ke tio estas la unua vere
sprita diro, kiun la Regxo diris dum la tuta tago.

"Tio pruvas ke li estas kulpa," diris la Damo.

"Gxi pruvas nenion," diris Alicio. "Vi ja ankoraux ne scias cxu la
versajxoj ecx rilatas la nunan aferon."

"Legu ilin," la Regxo ordonis.

La Blanka Kuniklo almetis siajn okulvitrojn.

"Kie vi volas ke mi komencu?" li demandis.

"Komencu cxe la komenco," diris la Regxo solene, "kaj dauxrigu gxis vi
venos al la fino; kaj cxe la fino cxesu legi."

Jen la versajxoj kiujn la Blanka Kuniklo legis:

                     _Li diris ke vi vidis sxin
                       Kaj nomis min cxe li, ho!
                     Sxi lauxdis min (atentu gxin)
                       Sed ne pri la talio._

                     _Anoncis li ke restos mi
                       Cxi tie--ni gxin sciis.
                     "Se la aferon pusxos sxi,
                       Ho ve al mi," vi kriis._

                     _Al sxi nur unu, du al li,
                       Tri, kvar al ni li donis!
                     Sed cxiuj venis re al vi
                       Li tion ne oponis._

                     _Se mi aux sxi en tio cxi
                       Kulpigxus, li tre fida
                     Ke igos nin liberaj vi
                       Kiel nin vi nun vidas._

                     _Supozis mi ke estis vi
                       Malhelpo al la planoj
                     (Dolor' vi for! ekkriis sxi)
                       De ni kaj gxi--pri ranoj._

                     _Ne sciu li pri sxia sxat';
                       Cxar tiu devas esti
                     Sekreta--kiel diplomat'!
                       Cxu vi ne volas resti?_

"Jen la plej grava evidencajxo kiun ni gxis nun auxskultis," diris
kontente la Regxo, kaj frotis al si la manojn. "Nun do la jxurintoj
konsid..."

"Se iu el ili povos klarigi gxin," diris Alicio--sxi en la lastaj
minutoj tiom grandigxis ke sxi jam ne timis interrompi ecx la Regxon
mem--"mi donacos al li ses pencojn (250sd.); mi mem kredas ke enestas
en gxi ecx ne unu ero da racia signifo."

Cxiuj jxurintoj elskribis sur la ardezoj ke "_Sxi_ kredas ke enestas
ecx ne unu ero da signifo," sed neniu el ili, malgraux la oferita
premio, penis klarigi la versojn.

"Se enestas nenia signifo," diris la Regxo, "tio ja sxparos al ni
multe da gxeno, cxar signifojn ni ne bezonas sercxi. Tamen, mi ne
estas certa," li dauxrigis, etendante la versojn sur la genuo kaj
kritike per unu okulo rigardante ilin; "Mi malgraux cxio komencas
trovi en ili ian signifon. '_Sed ne pri la talio._' Nur rigardante la
jugxaton, oni tuj komprenas, kial sxi ne lauxdis _lian_ talion."

"Do jam ni faras progreson," li dauxrigis sinkontente. "'_Ni gxin
sciis_' tio kompreneble aludas la jxurintojn. '_Al sxi nur unu, du
al li, Tri, kvar al ni li donis_' jen kion li faris disdonacante la
tortojn."

"Sed," kontrauxdiris Alicio, "la dauxrigo montras ke '_cxiuj venis re
al vi_.'"

"Kaj jen ili," triumfis la Regxo, montrante sur la tablon. "Nenio
povas esti pli klara pruvo ol tio. Ankaux tion cxi atentu: '_Dolor'
vi for, ekkriis sxi._' Cxu vi, mia kara, (turnante sin al la Damo) ne
ordonis ke la Loro estu for? Tamen, jen li sidas!"

"Certege," kriis la Damo, kaj furioze jxetis kontraux la Loron grandan
inkujon.

La inkujo trafis--ne la Loron--sed Bil Lacerton. Tiu jam de longe
cxesis skribi per la fingro, cxar li ne sukcesis fari per gxi markojn;
sed nun la kompatinda besteto laboreme rekomencis la fingroskribon,
uzante la inkon, kiu gutfalis de lia vizagxo.

La Loro tute ne atentis la inkujon; li nur gxentile klinis sin antaux
la trono kaj majeste marsxis for.

"_Doloro for!_ Do, Loro, for!" la Regxo ripetis per speciale atentiga
vocxo, kaj cxirkauxrigardis la cxeestantaron kun afabla rideto.

Sekvis tre embarasa silento. Fine la Regxo devis anonci "Mi faris
sxercon," kaj--tuj la korteganoj aplauxdis amase.

"La jxurintoj konsideru la verdikton," diris la Regxo, jam la dudekan
fojon!

Cxi tiun fojon la Damo interrompis. "Ne, ne," sxi diris, "ni havu unue
la jugxon, kaj nur poste la verdikton."

"Vi parolas sensencajxon," lauxte diris Alicio.

"Senkapigu sxin," kriegis la Damo per sxia plej alta vocxtono.

Tamen neniu ekmovis sin!

"Mi ne timas _vin_" diris Alicio (sxi jam kreskis gxis sia normala
alteco). "Vi ja estas nenio,--nenio krom ludkartaro!"

La tuta kartaro tuj suprenlevigxis en la aeron kaj ree flugfalis sur
sxin. Sxi eligis krieton, krieton duone timan kaj duone koleran, penis
forfrapi ilin kaj--




--trovis sin kusxanta sur la deklivo. Jen la fratino vartis sxian
kapon sur la genuoj kaj forbrosas kelke da sekaj folioj falintaj de la
arboj sur sxian vizagxon.

"Vi vekigxu, Anjo, vi vekigxu, kara," diris la fratino. "Vi ja tre,
tre longe dormis."

"Ho, mi estas songxinta tian kuriozan songxon," diris Alicio.

Kaj sxi rakontis al la fratino lauxeble cxiujn cxi strangajn
Aventurojn, kiujn vi jxus tralegis.

Kiam sxi finis la rakonton, la fratino kisis sxin, dirante:--

"Jen tre kurioza songxo certege, Anjo. Sed jam malfruigxas; vi do kuru
en la domon por la temangxo."

Alicio tuj levis sin kaj rajte pensis--dum sxi kuras--kian mirindan
songxon sxi songxis!


       *       *       *       *       *


Sed la fratino ankoraux sidis sur la deklivo, apogante la kapon per
la mano, kaj rigardante la sunsubiron. Sxi komencis pripensi la
fratineton kaj cxiujn sxiajn aventurojn, gxis ankaux sxi falis en
revon.

Jen sxia revo:--

Unue pri Alicio mem sxi revis. En sxia fantazio denove la manetoj de
Alicio kunligigxis sur sxiaj genuoj, denove tiuj klarbluaj okuloj
de Alicio rigardas supren en sxiajn. Sxi kvazaux auxdis la verajn
vocxtonojn, kvazaux vidis tiun nur-Alician kapskuon (por postenigi la
vageman buklon, kiu cxiam malgraux cxio volas fali antaux la okuloj);
kaj dum sxi auxskultas--aux sxajnas auxskulti--la tuta cxirkauxajxo
farigxis plene posedata de tiuj strangaj songxvivajxoj.

Jen la longa herbajxo murmuris cxe sxiaj piedoj cxar la Blanka Kuniklo
preterpasas--jen la timigita Muso plauxde nagxas tra la tutapuda al sxi
akvo--Jen sxi ekauxdis la tintadon de la tetasoj, dum la Martleporo
kun siaj kunuloj partoprenas la neniam finigxantan mangxadon, kaj
la altvocxajn kriojn de la Damo ordonanta la malfelicxajn gastojn
for, for al la ekzekutisto! Ankaux, jen la porkinfano ternadas sur
la dukinaj genuoj, dum frakasigxas cxirkauxe la teleroj kaj pladoj.
Denove plenigis la aeron tiu stranga krio de la Grifo, tiuj gratoj
de l' Lacerta grifelo, la sufokaj blekoj de la subpremataj kobajoj;
kaj malproksime, auxdigxas la plorgxemoj de la Falsa Kelonio.

Tre longe sxi sidadis, kun okuloj fermitaj, kaj preskaux kredis ke
sxi mem vagas en tiu stranga Mirlando, kvankam sxi bone konsciis ke,
se nur sxi malfermos la okulojn, la fantazioj malaperos, kaj cxio
refarigxos ordinara.

Se sxi malfermos la okulojn, jam ne murmurigos la herbon Blanka
Kuniklo, sed nur la vento; la akvoplauxdojn kauxzos ne la Muso,
sed nur sxanceligxantaj kanoj; la tintadantaj tetasoj refarigxos
sxafsonoriloj; tuj mortos la altvocxaj krioj de la furioza Damo,
renaskigxante kiel krioj de la sxafpasxtisto; la infana ternado kaj
cxiuj aliaj strangaj bruoj farigxos--nur konfuzita bruaro de la
farmkorto; kaj, anstataux la profundaj gxemoj de la Falsa Kelonio,
sxi auxdos de malproksime la blekadon de la bovinoj.

Fine, sxi imagis al si kiel cxi tiu sama fratineto en la venontaj
jaroj estos mem plenagxa virino; kiel sxi kredeble gardos, dum la
maturaj jaroj, la simplan kaj ameman koron kiu karakterizas la nunan
infanecon; kiel sxi kredeble kolektos cxirkaux si aliajn infanojn, kaj
al _ili_ briligos la okulojn per multe da strangaj rakontoj, eble
ecx per tiu cxi stranga Songxo; kiel sxi kredeble simpatie partoprenos
cxiujn iliajn simplajn gxojojn kaj malgxojojn, rememorante siajn
infanjarojn kaj la belajn somertagojn.
