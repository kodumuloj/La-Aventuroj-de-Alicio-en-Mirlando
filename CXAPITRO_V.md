# CXAPITRO V
# ALICIO RICEVAS ADMONON DE LA RAUXPO

Tre longan tempon Alicio kaj la Rauxpo silente rigardis unu la alian;
fine la Rauxpo elprenis la pipon el la busxo kaj alparolis sxin per
malvigla dormema vocxo:

"Kiu _vi_ estas?" gxi diris.

Jen ne tre kuragxiga komenco! Alicio respondis malsinfide:

"Apenaux mi scias, Sinjoro, en la nuna momento. Mi bone scias kiu
mi est_is_, kiam mi levigxis hodiaux matene, sed mi kredas ke mi
sxangxigxis multfoje dum la tago."

"Kion vi volas kredigi per tio?" diris tre severe la Rauxpo. "Klarigu
vin."

"Bedauxrinde, Sinjoro, mi ne povas klarigi _min_" diris Alicio, "cxar
mi ja ne estas mi mem."

--"Ne komprenas," diris la Rauxpo.

"Tamen mi ne povas igi gxin pli klara," Alicio tre gxentile respondis,
"cxar mi mem ne komprenas. Kaj, ke la korpalteco ofte malsamigxas dum
la dauxro de unu tago estas tre konfuzige."

--"_Ne_ estas," diris la Rauxpo.

"Nu, eble vi ne ankoraux spertis gxin," diris Alicio, "sed kiam vi
devas sxangxigxi en krizalidon--tio ja nepre okazos ian tagon--kaj
poste en papilion, vi sentos vin _iom_ konfuzata, cxu ne?"

"Tute _ne_," diris la Rauxpo.

"Nu, kredeble viaj sentoj ne similas la miajn," diris Alicio, "tamen
tio estus certe tre konfuziga por _mi_!"

"Vi!" diris la Rauxpo malestime, "kiu _vi_ estas?"

Tio ja rekondukis ilin al la komencigxo. Alicio, sentante sin gxenata
per la tre mallongaj diroj de la Rauxpo, tenadis sin iom fiere, kaj
diris tre serioze, "Laux mia opinio, vi devas unue diri al mi, kiu
_vi_ estas."

"Kial?" diris la Rauxpo.

Jen alia konfuziga demando! Cxar sxi ne povis elpensi ian kialon, kaj
cxar la Rauxpo sxajnis esti malagrablulo, Alicio ekforiris.

La Rauxpo lauxte kriis post sxi. "Revenu! mi havas por vi gravan
konsilon."

Tio sonis al sxi bonpromesa: sxi do revenis.

"_Ne kolerigxu_," diris la Rauxpo, kaj tuj silentis.

"Cxu nenion plu?" diris Alicio, subpremante kiel eble plej bone sian
koleron.

"Jes," diris la Rauxpo.

Cxar sxi havis nenion alian por fari kaj cxar la Rauxpo _eble_ diros
ion atentindan, sxi decidis resti. Dum kelkaj minutoj gxi silente
fumadis, sed en la fino malfaldis la brakojn, elprenis la pipon el la
busxo, kaj diris:--

"Vi do kredas ke vi estas sxangxita?"

"Mi timas ke jes, Sinjoro," diris Alicio. "Mi hodiaux ne povas memori
la aferojn kiel kutime, kaj mi ne restas samalta dum ecx dek minutoj."

--"Ne povas memori _kiajn_ aferojn?" diris la Rauxpo.

"Nu, ekzemple, mi penis diri '_Rigardu! Jen abel' klopoda_' sed cxio
elvenis malsame," Alicio respondis per tre melankolia vocxo.

"Deklamu 'Patro Vilhelmo'" diris la Rauxpo.

Alicio kunfaldis la manojn kaj komencis:--

            Patro Vilcx'! Patro Vilcx'! (alparolas la filo)
              Blankhara vi kaj maljunulo,
            Staras _vi_ sur la kap' kiel korpbalancilo?
              Cxu gxi tauxgas por okdekjarulo?

            "Dum junec'," Patro Vilcxo respondis al filo,
              Mi ja timis difekton al cerbo.
            Da cerbo nun havas mi malpli ol grilo,
              Do tre ofte kapstaras sur herbo.

            Maljunulo vi--tion denove mi diras,
              Ankaux grasa gxis plena sfereco,
            Tamen elrenversite la cxambron eniras!
              Ho! de kie al vi l' elasteco?

            Mi ja igis la korpon tre bone fleksebla,
              (Li respondis tre vigle al filo)
            Per jena sxmirajxo--por _vi_ acxetebla
              Pobotele per unu spesmilo.

            Maljunul'! (la demandon la filo nun sxangxis)
              Ja sendenta al vi la makzelo,
            Sed anseron kun ostoj, ecx bek' vi formangxis!
              Jen vere mirinda muelo!

            Dum juneco min logis la legxoscienco
              Je l' edzino mi havis procesojn:
            Ecx sur feron mi nun (dank' al tiu parenco)
              Povus fari la makzelimpresojn!

            Tre maljuna vi estas! pro tiu okazo
              Senpovigxas, cxu ne, la okulo?
            Tamen jen balancigxas angil' sur la nazo!
              Ho, klarigu, mirinda lertulo!

            Tri klarigojn vi havis (kolera l' ekkrio)
              Vi forkuru, vi--fosu tomatojn!
            Mi ne plu da instruo... suficxas ja tio!
              Forpermeson ricevu aux--batojn.

--"Ne prave!" diris la Rauxpo.

"Mi timas ke ne _tute_" diris Alicio hontante; "kelkaj el la vortoj
sxangxigxis."

"Malprave, de komenco gxis fino," diris decide la Rauxpo. Sekvis
kelkminuta silento.

Unue parolis la Rauxpo. "Kiun grandecon vi deziras havi?" gxi diris.

"Ho, pri grandeco, mi ne estas tre postulema," rapide Alicio
respondis, "sed vi scias ke oni ne sxatas tiel ofte sxangxigxi."

--"Ne scias," diris la Rauxpo.

Alicio nenion respondis. Neniam en la vivo oni tiom kontrauxdiris al
sxi, kaj sxi konsciis ke rapide sxi perdas la paciencon. "Do vi estas
jam nun kontenta?" diris la Rauxpo.

"Ne, sinjoro," diris Alicio; "mi sxatus esti iomete pli granda, se al
vi ne malplacxas, cxar ok centimetroj estas ja alteco tute bizara."

"Tre _bona_ alteco," interrompis kolere la Rauxpo, kaj cxe la diro
starigis sin vertikale. (Gxi havis precize ok centimetrojn!)

--"Sed por mi ja ne kutima," plendis la kompatinda etulino.

Kaj sxi pensis en si: "Se nur la bestoj kaj birdoj ne estus tiel
ofendigxemaj!"

"Vi alkutimigxos post kelka tempo," diris la Rauxpo, kaj enbusxiginte
la pipon, gxi denove ekfumis.

Cxi tiun fojon Alicio pacience atendis gxis gxi reparolos memvole.
Post unu, du minutoj la Rauxpo demetis la pipon kaj skuis sin. Tiam,
derampinte de la fungo, gxi rampis for en la herbon, kaj, rampante,
jxetis post si la rimarkon:

"Unu flanko igos vin kreski, la alia malkreskigos."

Cxi tion kaj nenion plu! "Unu flanko de _kio_? Alia flanko de _kio_?"
pensis en si Alicio.

La Rauxpo tuj respondis al sxia _penso_, dirante "De la fungo," kaj
post unu momento malaperis.

Alicio restis senmova kaj zorge rigardis la fungon, penante eltrovi
kie estas gxiaj du "flankoj," kaj cxar gxi estis plenronda, sxi trovis
tiun problemon tre malfacila. Fine, sxi strecxis la brakojn cxirkaux
la fungon, kaj per cxiu mano forrompis unu peceton.

"Kaj nun kiu estas 'unu' kaj kiu 'alia'?" diris sxi mordetante la
dekstran peceton por provi la efikon.

En sama momento sxi sentis fortan frapon sub la mentono. (Gxi frapis
la piedojn!)

Tiu subita sxangxo tre timigis sxin. Sed kredante ke sxi nepre ne
devas perdi tempon, sxi tuj klopodis por mangxi iom de la maldekstra
peceto. La mentono kaj la piedoj tiel forte kunpremigxis, ke apenaux
sxi povis malfermi la busxon, sed fine prosperis al sxi enigi kelkajn
erojn de la maldekstra peceto.


       *       *       *       *       *


"Bone! Jam mia kapo liberigxis," diris Alicio, gxojigite. Sed la gxojo
tuj sxangxigxis en timon, kiam sxi rimarkis ke la sxultroj malaperis.
Derigardante, sxi povis vidi nur grandegan longon da kolo, kiu sxajne
kreskas el ia maro de verdaj folioj tre malproksime de sxiaj okuloj.

"Kio en la tuta mondo estas jena verdajxo?" diris Alicio, "kaj kien
malaperis la sxultroj? Kaj vi, ho, kompatindaj manoj, pro kio mi
ne povas vidi _vin_?" Sxi dume cxirkauxmovis ilin sed sekvis nenia
rezulto krom ke la malproksima foliaro iom ondigxis.

Cxar tute ne sukcesis la klopodoj levi la manojn gxis la kapo, sxi
penis mallevi al ili la kapon, kaj tre gxojis eltrovante ke sxia kolo
estas en cxiu direkto tre fleksebla, same kiel serpento. Jam kurbinte
gxin en gracian zigzagon sxi celis enigi gxin inter la foliaron, kaj
eltrovis ke tiu malproksima verda maro estas nur suproj de la arboj
sub kiuj sxi cxirkauxvagis kaj parolis kun la Rauxpo.

Sed en tiu momento sxi auxdis akran siblokrion, kaj rapide retiris la
kapon, cxar jen granda Kolombo flugas kontraux sxia vizagxo kaj forte
frapas sxin per la flugiloj.

"Vi _serpento_!" kriegis la Kolombo.

"Mi _ne_ estas serpento," indignis Alicio, "vi ne ataku min!"

"Serpento, mi gxin rediras," ripetis la Kolombo, sed malpli ekscitite,
kaj kun gxemo aldonis la informon: "Cxiujn rimedojn mi provis, sed
kontraux ili, nenio tauxgas."--

"Mi ne havas ecx la plej malgrandan ideon pri kio vi parolas," diris
Alicio.

--"Mi provis la arbradikojn, la deklivojn, kaj kreskajxajn barilojn,"
dauxrigis la Kolombo, tute ne atentante sxin, "sed eviti la
serpentojn, neeble."

Alicio pli kaj pli konfuzigxis, sed sxi decidis ke ne utilos diri ion
gxis la Kolombo finos.

"Suficxe gxenis min la tasko elkovi la ovojn," diris la Kolombo, "sed
ankaux mi devis nokte kaj tage gardi kontraux la serpentoj. Mi ja dum
la lastaj tri semajnoj ne povis dormi unu momenton."

"Mi tre bedauxras ke oni cxagrenis vin," diris Alicio, ekkomprenante
la situacion.

"Kaj jxus kiam mi elektis la plej altan arbon en la tuta arbaro,"
dauxrigis la Kolombo per vocxo absolute kriega, "por ke mi fine
liberigxu de ili, ili venas tordegante sin el la cxielo mem. Fju!
Serpento!"

"Tamen mi _ne_ estas serpento, ree mi gxin diras," protestis Alicio.
"Mi estas... estas...."

"Nu, _kio_ vi estas?" diris la Kolombo. "Vi ja evidente penas trovi
tauxgan malverajxon."

"Mi estas... knabineto," iom dube diris Alicio, rememorante kiom da
sxangxoj sxi en tiu tago jam spertis.

"Vere tre kredinda aserto!" la Kolombo respondis tre sarkasme, "mi dum
la pasinta vivo vidis multe da knabinetoj sed ecx ne unu kiu havis
tian kolon kian vi. Ne, ne! Serpento vi estas, kaj ne utilas gxin nei.
Kredeble vi diros al mi ke neniam vi gustumis ovon?"

"Ovojn mi certe gustumis," diris Alicio, (sxi estis ja tre verdira
infano) "sed la knabinetoj egale kun la serpentoj ofte mangxas ovojn."

"Tion mi ne kredas," diris la Kolombo, "sed, se tiel estas, cxiu
knabineto sekve estas iuspeca serpento. Jen cxio!"

Tio cxi estis por Alicio tute nova ideo; do sxi unu, du momentojn
staris silente, kaj la Kolombo profitis la okazon por aldiri:

"Mi tre bone scias ke vi nuntempe sercxas ovojn, do al mi ne grave
estas cxu knabineto vi estas aux serpento!"

"Tamen al _mi_ estas tre grave," respondis Alicio rapide. "Fakte, mi
_ne_ sercxas ovojn; kaj se mi sercxus, mi ne volus la viajn, cxar nur
la kuiritajn ovojn mi sxatas."

"Nu, do, vi iru for!" diris la Kolombo malafable, kaj retrankviligxis
sur sia nesto.

Alicio kurbigis sin kiel eble plej bone inter la arboj, sed sxia kolo
ofte implikigxis inter la brancxoj kaj kelkfoje sxi devis malligi
gxin. Post kelka tempo memorante ke sxi ankoraux havas en la manoj la
fungopecetojn, sxi klopodadis tre zorge, mordetante jen unu jen la
alian, kaj pro tio proporcie kreskis kaj malkreskis, gxis fine sxi
sukcesis rehavi la propran kutiman al sxi altecon.

Jam tiel longe sxi havis diversajn neproprajn altecojn ke unue sxi
sentis sin stranga, rehavante la propran. Tamen post kelkaj minutoj
sxi alkutimigxis gxin, kaj komencis kunparoli kun si jene:--

"Nu, jam la duonon de mia projekto mi elfaris. Kiel konfuzigaj estis
tiuj sxangxigxoj. Mi ecx ne povis esti certa en cxiu momento kio mi
farigxos en la sekvanta. Sed nun mi havas la propran altecon, kaj
restas nur--enigxi en tiun belan gxardenon. Kiamaniere mi devas
klopodi pri tio?"

Dirante tion, sxi alvenis, neatendante, al ebena senarba terpeco, kun
(en la mezo) unu malgranda dometo, kies alteco estis iom pli ol unu
metro.

"Kiuj ajn logxas tie," pensis Alicio, "tute ne konvenas ke mi renkontu
ilin havante la nunan grandecon, mi ja morttimigus ilin."

Do sxi denove mordetis la dekstran fungopecon, kaj ne kuragxis
alproksimigxi la dometon gxis sxi estis nur dudek kelke da centimetroj
alta.

