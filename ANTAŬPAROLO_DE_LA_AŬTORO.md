# ANTAŬPAROLO DE LA AŬTORO

                                  I

                    En somerbril' ni glitas kvar:
                      Du fuŝe uzas remon,
                    Fuŝregas tria knabinet'
                      Boatan la vagemon.
                    La kvara (nejunulo) celas
                      Indulgi la revemon.


                                  II

                    "Kruela Tri'!  Ĉu volas vi
                      En tia hor'--rakonton?
                    Se pri la astmo scius vi,
                      Vi eble sentus honton!"
                    --Protesto senutila! Venkas
                      Trivoĉa kri', "Rakonton!"


                                 III

                    _Unua_ per komanda voĉo
                      Ordonas ekrakonti,
                    Kaj pli ĝentile _Dua_ petas
                      "Jes, nepre _mir_-rakonti."
                    Rakonton petolrompas _Tria_
                      (Ne scias _ŝi_ ja honti!)


                                  IV

                    Silento falas!  De nun ĉiu
                      Aŭskultas plenkredulo
                    Pri l' _Sonĝinfano_ kiu vivas
                      Kun bird' kaj best' kunulo,
                    Kunul', jen kiel arbo alta,
                      Jen eta kiel kulo.


                                  V

                    Tre ofte volus la laculo
                      La Sonĝon maldaŭrigi,
                    Promesas je sekvanta fojo
                      Ĝin iom plilongigi.
                    "Jam venis la sekvanta fojo,
                      Nin volu kontentigi!"


                                  VI

                    Do kreskis plu la Mirlandaĵoj
                      Iom post iom, grade:
                    Naskiĝis ĉiuj en boato
                      Dum vagis ni remade.
                    --Subiras sun', do hejmen gaje
                      Ni remas babilade.


                                 VII

                    Jen _Alici'_.  Akceptu ŝin
                      Kaj gardu en memoro:
                    Al pilgrimint' ja kara estas
                      El malproksim' la floro;
                    Velkinte ĝi memorojn vekas
                      Valorajn pli ol oro.

