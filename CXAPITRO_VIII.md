# KROKETLUDO CXE LA KERA DAMO

Ne malproksime de l' enirejo staris granda rozarbo; kreskis sur gxi
blankaj rozoj, sed jen tri gxardenistoj okupis sin pentrante ilin
rugxaj. Cxar tio sxajnis al Alicio tre stranga ago, sxi alproksimigis
sin por observi ilin. Jxus alvenante, sxi auxdis unu el ili diranta:
"Kvin, vi gardu vin, vi jam ne sxprucu sur min la kolorilon."

"Mi ne povis ne," diris Kvin malafable. "Sep sxancelis al mi la
kubuton." Sep rigardis supren kaj diris: "Jen gxuste vi, Kvin; cxiam
vi kulpigas la kunulojn."

"_Vi_, Sep, _vi_ ne kuragxu paroli!" rediris Kvin. "Nur hieraux mi
auxdis la Damon diranta ke vi meritas esti senkapigita."

"Pro kia kulpo do?" demandis la unue parolinta.

"Tio ne estas _via_ afero, Du," diris Sep.

"Gxi nepre estas lia," asertis Kvin, "kaj mi volonte sciigas al li:
la kulpo estas ke Sep alportis al la kuiristo tuliptuberojn anstataux
bulboj."

Sep pasie dejxetis sian broson, kaj komencis. "Nu, el cxiuj maljustaj
aferoj--"

Sed en tiu momento li okaze ekvidis Alicion, kiu staras apude
observante ilin. Li rapide subigis lian koleron, la aliaj
cxirkauxrigardis sercxante la kauxzon de lia ekhalto, kaj cxiuj humile
salutis sxin.

"Cxu vi afable volus diri al mi," Alicio demandis iom timeme, "kial vi
kolorigas tiujn rozojn?"

Kvin kaj Sep diris nenion, sed direktis la rigardojn sur Du, kiu per
tre mallauxta vocxo komencis: "Nu, Frauxlino, la fakto estas ke jena
arbo devis esti rugxroza, kaj ni erare plantis blankrozan. Se la Damo
eltrovus tion, sxi ja ekzekutigus nin cxiujn. Sekve, ni nun klopodas
lauxeble por ke, antaux ol sxi alvenos,--"

En tiu momento Kvin, kiu kun zorgplena vizagxo konstante rigardadis
trans la gxardenon, ekkriis; "Jen la Damo, jen la Damo!"

La tri gxardenistoj tuj jxetis sin teren kaj kusxis sur la ventroj.
Alicio ekauxdis la sonojn de multaj piedpasxoj, kaj alrigardis. Sxi
sentis fortan ekscitecon kaj fortan deziron vidi la Damon.

Unue marsxis dek soldatoj, kiuj portas trefojn; tiuj soldatoj havis
platajn rektangulajn korpformojn--same kiel la tri gxardenistoj--kun
la manoj kaj piedoj apud la kvar anguloj. Sekvis dek korteganoj; tiuj
cxi estis ornamitaj super la tuta korpo per karooj, kaj marsxis duope,
kiel ankaux la soldatoj. Post la korteganoj sekvis duope la regxaj
infanoj; ili marsxis mano en mano kaj gxoje saltadis. Post ili sekvis
la gastoj; la plimulto el ili estis geregxoj, kaj inter ili Alicio
rimarkis la Blankan Kuniklon. Gxi parolas rapide kaj eksciteme, kaj
ridetas cxe cxiu diro de la aliaj. Post la gastoj solene marsxis la
Kera Lakeo, kiu portas sur velura kuseno la regxan kronon; kaj en la
fino de cxi tiu majesta procesio jen la REGXO kaj DAMO KERAJ!

Alicio iom dubis cxu sxi ni devas--same kiel la tri
gxardenistoj--kusxi horizontale sur la ventro. Sed sxi ne povis
memori ke ekzistas tia regulo pri procesioj "kaj krome," pensis sxi,
"por kio utilus la procesioj, se la cxeestantoj devus kusxi sur la
ventro, kaj sekve ne povus vidi ilin?"

Do, sxi staris serene, kaj atendis.

Kiam la eminentuloj alvenis apud Alicion, cxiuj haltis kaj rigardis
sxin.

La Damo, turnante sin al la Lakeo, demandis severe: "Kiu _sxi_ estas?"

La Lakeo nur klinis sin riverence kaj ridetis.

"Vi idioto!" diris la Damo, kaj skuis malpacience la kapon. Poste sxi
turnis sin rekte al Alicio, dirante: "Kiel oni nomas vin, infano?"

                    [Ilustrajxo: LA VITRA TABLO.]

"Mia nomo estas Alicio, se placxas al via Dama Mosxtino," sxi
respondis tre gxentile, sed sxi aldiris al si aparte: "Ili ja estas
nur aro da ludkartoj; mi certe ne devas timi ludkartojn."

"Kaj kiuj jenaj estas?" diris la Damo, montrante al la tri
gxardenistoj, kiuj kusxas cxirkaux la rozarbo. Cxar ili kusxis sur la
ventro, kaj la desegno sur la dorsoj estis identa por la tuta aro,
pro tio la Damo ne povis diveni cxu ili estas gxardenistoj, soldatoj,
korteganoj, aux ecx tri el siaj propraj infanoj.

"Kiel ajn _mi_ povas sciigi tion?" diris Alicio, "gxi tute ne estas
mia afero."

(Sed malgraux la ekstera kuragxo, sxi interne iom tremis.)

La vizagxo de l' Damo purpurigxis pro kolero; fikse rigardeginte Alicion
dum unu momento, same kiel rigardegas la sovagxaj bestoj, sxi kriegis:
"Oni senkapigu sxin, oni sen--"

"_Oni sen_-sencajxon parolas!" diris Alicio tre lauxte kaj tre firme;
kaj la Damo silentigxis!

La Regxo metis la manon sur sxian brakon, dirante per tre malkuragxa
vocxo. "Konsideru, karulino, ke sxi estas nur infanino."

La Damo malestime turnis sin for de li, kaj ordonis al la Lakeo, ke li
turnu ilin supren. La Lakeo zorge aliflankigis ilin laux la ordono,
levante ilin per la piedo.

"Levu vin," diris la Damo per lauxta, sibla vocxo. La tri gxardenistoj
tuj levis sin sur la piedojn, kaj komencis klinsaluti la Regxon, la
Damon, la regxajn infanojn, k.c.

"Cxesu tion," kriegis la Damo, "vi donas al mi la kapturnigxon!"
Ekvidante la rozarbon, sxi dauxrigis: "Kion ajn vi tie cxi faris?"

"Se placxas al via Dama Mosxtino," diris Du per tre humila vocxo,
starigante sin sur unu genuo: "Ni estas penintaj--"

"Mi komprenas," diris la Damo, kiu intertempe estis apude rigardinta
la pentritajn rozojn: "Oni senkapigu ilin!"

La procesio marsxis for, escepte nur tri soldatojn, kiuj restis por
ekzekuti la malfelicxajn gxardenistojn. Tiuj cxi kuris al Alicio por
ke sxi protektu ilin.

"Mi ne permesos al ili ekzekuti vin," diris Alicio, kaj sxi tuj
kasxmetis ilin en grandan florpoton, kiu staris apude. La tri
soldatoj, cxirkauxvagadinte kelkajn minutojn por sercxi ilin, fine
marsxis for por rekunigxi kun la ceteraj.

"Cxu iliaj kapoj estas jam for de la sxultroj?" ekkriis la Damo,
revidante ilin.

"Iliaj kapoj jam estas _for_" lauxte kriis la soldatoj "se placxas al
via Dama Mosxtino."

"Bone," diris la Damo.--"Cxu vi povas kroketludi?"

La soldatoj ne respondis, sed rigardis Alicion, cxar por sxi la Damo
evidente intencis la lastan demandon.

"Jes," kriis Alicio avide.

"Venu do," respondis la Damo.

Alicio aligis sin al la procesio inter la gastoj, kaj treege sxi volis
scii kio estas okazonta.

"Estas... estas tre bela tago," diris cxe sxia flanko iu malforta
vocxo.

Turnante la kapon, sxi vidis ke la Blanka Kuniklo marsxas duope kun
sxi kaj time rigardas en sxian vizagxon.

"Tre bela," konsentis Alicio. "Kie la Dukino?"

"SX! SX!" la Kuniklo tuj flustris en sxian orelon, kaj jxetis
zorgoplenan rigardon trans sia sxultro. Tiam, levinte sin sur la
piedpintoj, li metis la busxon al sxia orelo kaj diris en gxin: "Oni
mortkondamnis sxin."

"Pro kio?" Alicio demandis.

"Cxu vi diris 'Domagxe'?" diris la Kuniklo.

"Ne, certe ne!" respondis Alicio. "Laux mi tute ne estas domagxe. Mi
diris 'Pro kio.'"

"Sxi ja survangis la Damon--" la Kuniklo komencis.

Alicio preskaux sufokis sin, penante ne tro lauxte ridegi.

"SX--!" la Kuniklo murmuris denove "la Damo auxdos vin. Sxi ja
alvenis iom malfrue, kaj la Damo diris--"

"Cxeigxu la ludlokojn," ektondris la Damo.

Oni tuj komencis cxirkauxkuri en cxiu direkto, kaj pro la klopodoj
cxeigxi, faligis sin reciproke. Tamen en la fino (post kelke da
minutoj) cxiuj trovis la proprajn lokojn, kaj la ludo komencigxis.
Neniam en la tuta vivo Alicio vidis tian strangan kroketludejon.
Cxie sur la grundo alternigxis paralelaj ondlinioj; anstataux
lignopilkoj oni uzis erinacojn; por frapi ilin, anstataux la ordinara
lignomartelajxo, oni havis vivantan fenikopteron; kaj la arkojn oni
anstatauxis per soldatoj, kiuj devis kurbigi sin kaj staradi senmove
sur la manoj kaj piedoj egale.

Por Alicio la cxefa malfacilo estis la malfacilo elregi la
fenikopteron. Prosperis al sxi komforte formeti la korpon sub
sia brako kun la kruroj pendantaj post sxi. Sed plej ofte kiam
sxi jam bone rektigis la kolon, kaj estis preta frapi per gxia
kapo la erinacon, gxi persistis cxirkauxtordi sin kaj rigardi en
sxian vizagxon kun ridinde konfuzita mieno. Cxe cxiu revido de tiu
konfuzita birdvizagxo sxi ne povis ne ekridegi; ankaux, kiam sxi
sukcesis malsuprenigi la kapon, kaj denove volis fari la frapon, jen
la erinaco, malvolvinte sin dum sxi penis mastrumi la birdon, jam
rampas for. Krom cxio cxi, en la direkto kien sxi volas frapsendi la
erinacon, plej ofte malhelpis la tre onda grundsurfaco; kaj fine la
arkoj ofte rektigis sin kaj marsxis for por alparoli aliajn arkojn.
Alicio baldaux konvinkigxis ke la kroketludo, kiel oni ludas gxin cxe
la Kera Damo, estas tre malfacila.

La partoprenantoj, ne atendante la vicon, ludis cxiuj samtempe. Oni
cxiam diskutadis, kies estas la diversaj erinacoj; oni malpacis,
kaj ecx batalis por posedi ilin. Post ne longa tempo, la Damo tute
furiozigxis, cxirkaux marsxegante kaj kriegante cxiuminute, "Oni
senkapigu lin, oni senkapigu sxin!"

Tio estis por Alicio tre maltrankviliga. Estas vero, ke gxis nun sxi
ne havis disputon kun la Damo, sed sxi tre bone sciis ke tio facile
povas okazi, "kaj se mi ofendos sxin," pensis sxi, "kio okazos al mi?
Tie cxi oni tiel ofte ordonas senkapigojn, ke mirinde estas ke ecx unu
individuo restas vivanta."

"Sxi cxirkauxrigardis, sercxante rimedojn por forkuri," kaj dubante
cxu sxi povos retiri sin nerimarkite. Dum tiu cxirkauxrigardado sxi
rimarkis strangan aperon en la aero. Unue sxi ne povis imagi kio gxi
estas; sed observinte gxin kelke da momentoj, sxi konstatis ke gxi
estas grimaco. "Do, la _Cxesxsxa_ Kato venas," sxi konkludis, "nun mi
havos kunparolanton."

"Cxu vi bone progresas en la ludo?" diris la Kato, kiam aperis nur
la busxo kaj la cetera parolilaro. Tuj kiam aperis la okuloj, Alicio
amike salutis. "Sed ne utilas alparoli gxin," pensis sxi, "gxis la
oreloj aperos, aux almenaux unu el ili."

Post unu minuto jam aperis la tuta kapo. Alicio demetis sian
fenikopteron, kaj komencis doni plenan raporton pri la ludado,
gxojante, ke nun sxi havas atentan auxskultanton. La Kato sxajne
opiniis, ke jam estas videbla suficxe da lia korpo, kaj li aperigis
nenion plu.

"Laux mi, oni ludas tre maljuste," diris Alicio per iom plenda vocxo,
"kaj cxiuj tiel lauxte malpacas, ke mi ne povas auxdi mian propran
vocxon; oni ne havas definitivajn regulojn, aux se ekzistas tiaj, oni
ne atentas ilin. Ankaux vi ne povas imagi kiel konfuzige estas ke
cxiuj ludiloj--pilkoj, arkoj, k.t.p. estas vivaj. Ekzemple, jen la
arko kiun mi devas celi promenas cxe la alia bordo de la ludejo; kaj
jxus kiam mi volis martelumi la pilkon de la Damo, gxi forkuris de la
mia!"

"Cxu vi trovas la Damon agrabla?" diris la Kato per mallauxta vocxo.

"Tute ne," respondis Alicio. "Sxi ja estas tiel ekstreme--"

En tiu momento sxi rimarkis ke la Damo staras malantaux sxi kaj
auxskultas, do sxi dauxrigis: "--lerta kaj trafema, ke neniu alia
havas ecx la plej malgrandan venksxancon."

La Damo ridetis afable kaj preterpasis!

"Kiun ajn vi alparolas?" diris la Regxo, alvenante antaux Alicion, kaj
rigardante el largxe malfermitaj okuloj la Katkapon.

"Unu mian amikon," Alicio gxentile respondis. "Permesu ke mi prezentu
al vi--la _Cxesxsxa_ Katon."

"Mi tute ne aprobas gxian aspekton," diris la Regxo, "tamen se al gxi
placxos, mi permesos al gxi kisi mian manon."

"Tio _ne_ placxas," diris la Kato.

La Regxo metis sian regxan korpon por protekto malantaux Alicion.

"Vi ne insultu," diris li el tiu rifugxejo, "kaj--ne rigardu min."

"La Kato ja _rajtas_ rigardi vin,"[13] diris Alicio. "Tion mi certe
legis en iu libro kvankam mi ne povas rememori la titolon."

"Tamen gxi devas esti formovita," diris la Regxo fortemfaze. Kaj
alvokinte la Damon, kiu en tiu momento preterpasas, "Mi tre volas,"
diris li, "ke vi, karulino, formovigu tiun katon."

Por forigi cxiujn malagrablajxojn, cxu gravaj, cxu trivialaj, la Damo
ja havis cxiam la saman rimedon. "Senkapigu gxin," sxi diris, ecx ne
turnante la kapon por rigardi.

"Do, mi venigos mem la ekzekutiston," diris la Regxo, kaj tiucele li
tuj rapidis for.

En tiu momento Alicio ekauxdis la vocxon de la Damo, kiu malproksime
kriegas furioze. Jam tri ludantojn la Damo mortkondamnis nur pro
necxeesto en siaj vicoj. La ludado farigxis tiel miksita, ke Alicio
neniel povis certigxi kiam sxi havas la vicon. Do, sxi prudente
decidigxis reiri por eltrovi, se eble, la nunan staton de la ludo, kaj
sercxi sian erinacon. Sian erinacon sxi trovis batalanta kontraux alia
erinaco. Jen tre oportuna momento por martelumi ilin unu per alia, sed
unu cirkonstanco malhelpis; sxia fenikoptero forestis en alia parto de
la gxardeno, kie (laux la informo de sxiaj okuloj) gxi klopodadas per
tre mallertaj flugpenoj levi sin sur arbon.

Sxi rekaptis la fenikopteron kaj reportis al sia ludloko; sed la
batalo jam finigxis kaj neniu el la erinacoj restis videbla.

"Tio tamen ne estas tre grava," pensis Alicio, "cxar ankaux malaperis
cxiuj arkoj." Do, pakinte la fenikopteron sub la brako, por ke gxi ne
ree forigxu, sxi reiris al la Kato, en la espero iom pli babiladi kun
gxi.

Cxirkaux la Kato la gastoj grandamase kolektigxis, kaj forta disputado
okazas inter la ekzekutisto kaj la geregxoj. Cxiuj cxi parolas
samtempe; la ceteraj silente cxirkauxstaras, kaj ekscitite auxskultas.

Tuj kiam Alicio aperis, cxiuj disputantoj alvokis sxin por decidi la
aferon.

Sed cxar cxiuj parolis samtempe, estis por sxi tre malfacile bone
auxdi la diratajn vortojn.

              [Ilustrajxo: LA GEREGXOJ ARGUMENTAS KUN LA
          EKZEKUTISTO PRI EKZEKUTO DE LA SENKORPA KATKAPO.]

La ekzekutisto argumentis ke oni ne povas detrancxi kapon, se ne
ekzistas korpo de kiu oni povas apartigi gxin. Neniam en la tuta vivo
li devis trakti tian aferon, kaj li jam estas tro agxa por komenci
tute novan metion.

La Regxo argumentis: "Oni ja povas senkapigi cxion, kio nur havas
kapon; oni do ne parolu sensencajxon."

Kaj jen fine la dama argumento: "Se _iel_ la afero ne estos dece
konsentita jam nun, mi cxiujn senescepte ekzekutigos."

(Tio cxi ja iom klarigas la kauxzon de la jam aludita eksciteco de la
gastoj!)

Alicio ne povis elpensi ion pli dirindan ol:

"Gxi apartenas al la Dukino; mi konsilas ke vi turnu vin al sxi."

"Sxi estas en la kondamnitejo, vi venigu sxin," diris la Damo.

La ekzekutisto tuj ekrapidis for, kiel sago el pafarko.

Tuj post lia foriro la Katkapo komencis esti kvazaux nebula; kiam li
revenis kun la Dukino, gxi jam tute malaperis. Sekve la Regxo kaj la
ekzekutisto cxirkauxkuris kiel frenezuloj sercxante gxin, kaj la aliaj
iris returne al la ludejo.
